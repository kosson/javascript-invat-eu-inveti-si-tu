# Mai departe...

În acest moment, toate subiectele tratate în material conturează o imagine de ansamblu asupra limbajului de programare ECMAScript, adică ceea ce toți programatorii cunosc a fi JavaScript.

Nu am dorit să intru în detalii ce țin de programarea web chiar dacă acest limbaj de programare a pornit de aici. Unitatea acestei lucrări este constituită de înțelegerea în adâncime a multiplelor fațete ale obiectelor și obiectelor-funcție. Aceasta este baza necesară pentru oricare ar fi opțiunile personale în ceea ce privește prelucrarea datelor. Este un bun moment să reamintesc faptul că necesitatea de a prelucra date constituie ținta noastră ca specialiști în domeniul informării.

Am dorit să ilustrez cât mai bine conceptele abstracte. Sunt concepte și practici de lucru care produc declicul înțelegerii lor dacă le oferi îndeajuns de mult timp. Ținta permanentă a acestei lucrări a fost ca ilustrațiile și explicațiile ample, să scurteze timpul necesar înțelegerii în adâncime.

## Câte ceva despre software

Am dorit să redactez acest manual folosind numai software cu sursă deschisă. Sistemul de operare utilizat a fost Linux/GNU, distribuția Ubuntu Gnome bazată pe Debian, precum și alte distribuții Debian pe alte calculatoare. Formatul de lucru cu textul a fost Markdown, o alegere motivată de flexibilitatea oferită, dar și pentru sintaxa minimalistă.

Editorul de text preferat în redactare a fost Atom (atom.io) însoțit de câteva pachete esențiale pentru efortul de structurare a informației. Dintre toate voi menționa două care oferă vizualizarea structurii și a documentului pe măsură ce acesta se alcătuiește: markdown-mindmap și markdown preview plus. Pentru că am avut nevoie de un mediu de test al codului, am instalat extensia Hydrogen, având deja Jupyter instalat. Aceasta permite rularea fragmentelor de cod direct din editorul text.

Pentru fragmentele de cod de mai mare întindere, am folosit și utilitarul Quokka.js, care oferă posibilitatea de a vedea în mod direct ce face codul și investigarea stării tuturor valorilor.

## Ce urmează

Această lucrare este doar începutul. Este fundamentul informațional pe care se vor așeza alte două lucrări. Următoarea va fi dedicată prelucrărilor de date, fiind urmărită capacitatea de a aplica transformări asupra datelor dintr-un format / schemă în altele. Aceste transformări vor avea drept țintă și posibilitatea de a reduce sau de a îmbogăți înregistrări. Lucrarea care va urma celei de-a doua va fi dedicată vizualizării datelor. Se va urmări posibilitatea de a reprezenta timpul, locația și alte fragmente de date.

## În încheiere

Acest material constituie efortul a trei ani de studii dedicați acestui limbaj de programare. Elaborarea materialelor a rezultat din propriile experiențe de lucru și din nevoia de a-mi explica în scris subiecte care uneori nu aveau conturul clar. Timpului îndelungat de realizare a materialelor i s-au adăugat modificările relativ recente introduse de standard. Acestea sunt cunoscute și sub denumirea generică de ES6. Astfel, toate materialele au fost rescrise în mare parte, fiind actualizate conform noii versiuni a standardului.

Vă doresc din inimă tuturor liniștea necesară asimilării rapide și trecerea în faza creativă fără întârziere. Întregul material poate fi asimilat în pași rapizi în cel mult trei luni. Pentru cei dintre voi care vă întrebați de ce nu am abordat API-urile Platformei Deschise Web, răspunsul este legat de faptul că am dorit o bună înțelegerea limbajului de programare. Aspectele privind tratarea API-urilor web se vor regăsi în materialele dedicate celei de-a doua lucrări - prelucrarea datelor cu JavaScript. Ceea ce este transmis între un client și server sunt date, care sunt structurate după regulile unei anumite scheme manipulabile folosind un anumit format.

Toate textele și ilustrațiile sunt disponibile oricui sub o licență Creative Commons BY-NC-SA 4.0. Acest lucru înseamnă că puteți lua aceste resurse și puteți face ceva mai mult, mai bine cu mai mare folos pentru voi înșivă, dar fără drept de comercializare și distribuție. Asta înseamnă că le puteți folosi în scop personal sau la clasă pentru a împlini un act de instruire sau cercetare. În cazul în care se realizează profit din activitățile educaționale sau de instruire, creatorul așteaptă o donație generoasă cu deplina recunoaștere. La rândul său, va închide cercul virtuos și va dona o parte la dezvoltarea instrumentelor cu sursă deschisă pe care le folosește.
Dacă doriți să sprijiniți mai departe munca editorială pentru următoarele două volume, aștept contribuțiile la https://www.patreon.com/kosson.

Pentru cei care vor să facă cinste cu o cafeluță, puteți să trimiteți una pe paypall.com la adresa de email kosson@gmail.com.

Materialele acestea plus alte lucruri utile vor avea un spațiu organizat la https://kosson.ro/ieis2 și mai departe la https://ieis2.ro.

Vă doresc mult succes și închei spunându-vă că ceea ce veți asimila este de mare folos așa cum este dobândirea ușurinței de a te înțelege cu un străin în limba sa. Străinul nostru este computerul și una din limbile pe care le înțelege este JavaScript.

Către dumneavoastră, stimate colege și colegi din biblioteci, muzee, arhive și galerii, pleacă gândurile mele acum, la finalul acestui efort. Vă doresc un parcurs lin și rapid către o nouă treaptă în dezvoltarea profesională. Aceasta este legată intim de posibilitatea de a lucra, manipula, vizualiza și prezerva date.

Tuturor copiilor! Voi primii, mereu!
